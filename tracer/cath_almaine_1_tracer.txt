11000001	Cath Almaine etir Laigniu ocus Uí Néill.	NULL	cath_almaine_1
11000002	teirtíd Decembris rocuired in cath-sa. Cauis in chatha-sa .i. in bóroma romaith Fínnachta do Mo-Ling a tobach d'Fhergal, ocus is .i. ná rofhuilngetar Laigin.	NULL	cath_almaine_1
11000003	Nís-tucsat Laigin do Loingsech mac Áengusa ocus ní tucsat do Chongal Chinnmagair, cia rofuilngetar mór d'imned ó Chongal, ocus ní mó dno rop áil dóib a tabairt d'Fhergal, uair rotairisnigset i m-briathraib Mo-Ling rogell ná bertha uathu tré bithu in bórama ó Laignib.	NULL	cath_almaine_1
11000004	Ba trom trá la Fergal sin .i. Laigin do nemchomall a n-gellta fris, co rofhuacrad sluaiged dírecra dímór uad for Leith Chuinn .i. for Eogan ocus for Conall ocus for Airgiallaib ocus Mide in cethramad bliadain a fhlaithiusa féin, nó i tres bliadain déc ut quibusdam placet, do thobach na bórama.	NULL	cath_almaine_1
11000005	Ba fata trá robás ocin tinól-sain; uair is ed at-beired cach fer do Leith Chuinn cosa roiched in fuacra .i. 'dia tí Donn Bó arin sluagad, ragat-sa.	NULL	cath_almaine_1
11000006	Donn Bó immorro mac baintrebthaige eiside d'Fheraib Rois, ocus ní dechaid lá ná aidche a taig a máthar immach riam, ocus ní raibe i n-Éirinn uile bud caíme nó bud ferr cruth nó delb nó dénam inás.	NULL	cath_almaine_1
11000007	Ni raba i n-Éirinn uile bud gríbda nó bud ségainne inás, ocus is uad bud ferr rann espa ocus ríg-scéla for doman.	NULL	cath_almaine_1
11000008	Is é bud ferr do glés ech ocus do innsma shleg ocus d'fhige fholt, ocus bud ferr fri aichne 'na einech de quo dicitur:	NULL	cath_almaine_1
11000009	Áille macaib Donn Bó báid, binne a laíde luaidit beoil, áine ócaib Inse Fáil, rotócaib táin trilse a threoir.	NULL	cath_almaine_1
11000010	Nír léic dno a máthair Donn m-Bó la Fergal co tucad Máel mac Faílbe meic Erannáin meic Chrimthainn, comarba Coluim Chille fria aisec beo, ocus co tuc-saide Colum Cille dno dia chinn co rísed Donn Bó slán dia thaig féin a crích Laigen.	NULL	cath_almaine_1
11000011	Tochomla dno Fergal for sét.	NULL	cath_almaine_1
11000012	Robátar dna lucht eolais reime; nírbo maith int eolas do-ratsat dó .i. i cumgaib cacha conaire, ocus i n-aimréidib cacha conaire co ráncatar Cluain Dobail i n-Almaine.	NULL	cath_almaine_1
11000013	Is ann boí Áedán, clam Cluana Dobail, ar a chinn.	NULL	cath_almaine_1
11000014	Do-rónsat dno na sluaig míchostad .i. a áen-bó do marbad ocus a fuine ar beraib 'na fhiadnaise ocus a thech do breith dia chinn ocus a loscad.	NULL	cath_almaine_1
11000015	Co n-érbart in clam comba dígal co bráth for Uíb Néill in dígal do-bérad in Coimdid for sin.	NULL	cath_almaine_1
11000016	Ocus táinic in clam reime co pupall Fergail ocus bátar rígrad Leithe Cuinn uile ar a chinn 'sin phupall in tan-sin.	NULL	cath_almaine_1
11000017	Roboí in clam oc acaíne a imnid 'na fiadnaise; ní táinic cride neich díb fair acht cride Con-Brettan meic Congusa, ríg Fer Rois, ocus is .i. nába aithrech do Choin-Brettan, uair ní térna rí do nech roboí isin phupall acht Cú-Brettan mac Congusa a áenar asin chath.	NULL	cath_almaine_1
11000018	Conid ann at-bert Cú-Brettan:	NULL	cath_almaine_1
11000019	At-ágar cath forderg flann, a fhir Fhergaile at-glinn, brónaig muinter Meic Maire iar m-breith in taige dia cinn.	NULL	cath_almaine_1
11000020	Bó in chlaim, rogáet i n-degaid a daim, mairg láim rotholl a bratt, ar ní timchomart mac m-Brain.	NULL	cath_almaine_1
11000021	Is ann-sin as-bert Fergal fri Donn m-Bó:	NULL	cath_almaine_1
11000022	‘déna airfited dúin, a Duinn Bó, fo bíth is tú as dech airfitid fail i n-Éirinn .i. i cúisig ocus i cuislennaib ocus i cruittib ocus rannaib ocus ráidsechaib ocus ríg-scélaib Éirenn, ocus isin maitin-se imbárach do-béram-ne cath do Laignib.’	NULL	cath_almaine_1
11000023	‘Acc,’ ar Donn Bó, ‘ní cumcaim-se airfited duit-si innocht ocus ním-thá áen-gním díb-sin uile do thaidbsin innocht, ocus cipsí airm i rabai-si imbárach, ocus i m-beo-sa do-dén-sa airfited duit-si.	NULL	cath_almaine_1
11000024	Dénad immorro in ríg-drúth, úa Maigleine, airfited duit innocht.’	NULL	cath_almaine_1
11000025	Tucad úa Maigleine chucu iar tain.	NULL	cath_almaine_1
11000026	Rogab-saide oc innisin chath ocus chomrama Leithe Cuinn ocus Laigen ó Thogail Tuama Tenbath, .i. Denna Ríg, in romarbad Cobthach Cáelbreg conice in n-aimsir-sin, ocus níba mór cotalta do-rinned leo in aidche-sin la mét ecla leo Laigen ocus la méit na doininne .i. uair aidche fhéile Finniain gaimrid sin.	NULL	cath_almaine_1
11000027	Imthús Laigen do-lotar-saide i Cruachan Cláenta, dáig ní maid for Laigniu dia n-dernat a comairle ann, ocus corop a saide tísat dochum in chatha.	NULL	cath_almaine_1
11000028	Lotar iar sain co Dinn Canainn.	NULL	cath_almaine_1
11000029	Con-ráncatar trá isin maitin arnabárach na catha cechtarda, naí míle do Laignib, míle ar fhichit immorro do Leith Chuinn.	NULL	cath_almaine_1
11000030	Is cruaid ocus is feochair rocuired in cath-sa leith for leith, ocus rogab cách 'na chomraicib ann.	NULL	cath_almaine_1
11000031	Roba dímór la innise comrama na láech Laigen ocus láech Leithe Cuinn.	NULL	cath_almaine_1
11000032	As-bert co n-accas Brigit ós cinn Laigen: at-ches dno Colum Cille ós cinn Úa Néill.	NULL	cath_almaine_1
11000033	Romemaid iaram in cath ré Murchad mac Brain, ocus ré n-Áed Menn mac Colcan, ríg Laigen Desgabair.	NULL	cath_almaine_1
11000034	Romarbad Fergal ann.	NULL	cath_almaine_1
11000035	Áed Menn ocus Dúnchad mac Murchada romarbsat Fergal fadeisin ocus Bile mac m-Báin, ríg n-Alban; is uaid ainmnigther Corrbile i n-Almaine.	NULL	cath_almaine_1
11000036	Is é dno Áed Menn romarb Donn m-Bó.	NULL	cath_almaine_1
11000037	Ní torchair immorro Fergal co torchair Donn Bó.	NULL	cath_almaine_1
11000038	Romarbad dno sesca ar chét amas in dú-sin.	NULL	cath_almaine_1
11000039	A coimlín féin romarbait Laigin 'sin chath-sin do Leith Chuinn .i. naí míle ocus naí n-geilte díb do dol for geltacht ocus cét ríg do rígaib.	NULL	cath_almaine_1
11000040	Atá Cnocc Fergail ann-sin.	NULL	cath_almaine_1
11000041	Rocuirset Laigin ilaig commaídme ann dno.	NULL	cath_almaine_1
11000042	Unde:	NULL	cath_almaine_1
11000043	Deod laithe Almaine, iar cosnam buair Bregmaine, ro-lá badb bélderg birach ilach im chenn Fergaile.	NULL	cath_almaine_1
11000044	Scarais Murchad fri midlaig, brogais a triúna i talmain, do-sói fáebar fri Fergail co féin dermair des Almain.	NULL	cath_almaine_1
11000045	Bath ann cét ruirech rathach, cruadach costadach carnach, im naí n-gelta cen míne, im naí míle fer n-armach.	NULL	cath_almaine_1
11000046	Rogabad ann-sain in drúth, uá Maigleine, ocus do-ratad fair géim drúith do dénam ocus do-rigne.	NULL	cath_almaine_1
11000047	Ba már ocus ba binn in géim-sin, co mair 'géim uí Maigleine' ó shin ille oc drúthaib Éirenn.	NULL	cath_almaine_1
11000048	Rogatad a chenn iar tain d'Fhergal, ocus rogatad a chenn don drúth.	NULL	cath_almaine_1
11000049	Roboí mac alla géime in drúith 'sin áer co cenn trí lá ocus trí n-aidche.	NULL	cath_almaine_1
11000050	Is de as-berar ‘géim uí Maigleine oc tafann na fer 'sin mónaid.’	NULL	cath_almaine_1
11000051	Do-luid dno Áed Laigen mac Fithchellaig, rí Úa Maine Connacht, i ráen madma, ocus teichid co n-epert fria macaib:	NULL	cath_almaine_1
11000052	‘nácham-fhácbaid, a macu, bud ferrde bar máthair frib mo breith-se lib.’	NULL	cath_almaine_1
11000053	‘Nít-bérat’, ar Laigin.	NULL	cath_almaine_1
11000054	Conid ann-sin romarbad Áed Laigen, rí Uá Maine.	NULL	cath_almaine_1
11000055	Ro-siachtatar immorro a meic Áeda Laigen im Áed n-Alláin mac Fergaile co Lilcach airm i m-boí Mo-Díchu mac Amargein ocus in Gall Cráibdech.	NULL	cath_almaine_1
11000056	Conid ann-sin claidisit Uí Néill ocus Connachta clad na cille ocus iat i richt na cléirech, ocus is amlaid-sin rosáerait trí mírbaile na náem, co fail cotach Úa Néill ocus Chonnacht ó shin ille 'sin chill-sin.	NULL	cath_almaine_1
11000057	Unde Áed Alláin cecinit:	NULL	cath_almaine_1
11000058	Ní fuaramar ar talmain Almain badid réidithir, Ní ráncamar iarsin chath Lilcach badid néimithir.	NULL	cath_almaine_1
11000059	Ba buadach trá in lá-sin do Laignib.	NULL	cath_almaine_1
11000060	Roanacht immorro Cú-Brettan mac Congusa, rí Fer Rois, arna runnu do-rigne in aidche reime.	NULL	cath_almaine_1
11000061	Connail na ríg bátar Laigin in aidche-sin oc ól fhína ocus meda, iar cur in chatha, co subach soimenmnach, ocus cách díb oc innisin a chomrama is iat medraig, medarchaín. Is ann-sin roráid Murchad mac Brain:	NULL	cath_almaine_1
11000062	‘do-bérainn carpat ceithre cumala ocus mo ech ocus m'errad don láech noragad isin n-ármach ocus do-bérad comartha chucainn as’.	NULL	cath_almaine_1
11000063	‘Ragat-sa,’ ar Báethgalach, láech di Mumain.	NULL	cath_almaine_1
11000064	Geibid a chath-errad catha ocus comlainn imme, co ráinic co airm i m-boí corp Fergaile; co cuala ní, in n-escaire isin áer ós a chinn co n-epert, ar roclos uile:	NULL	cath_almaine_1
11000065	‘timarnad dúib ó ríg secht nime; dénaid airfited do bar tigerna innocht .i. d'Fhergal mac Maíle-dúin, cia do-rochrabair sunn uile in bar n-áes dána etir cuislenn-chu ocus cornaire ocus cruittire; ná tairmescad airfhuath nó écomnart sib d'airfited innocht d'Fhergal’.	NULL	cath_almaine_1
11000066	Co cuala iaram int óclach in cúisig ocus in ceol sírechtach, co cuala dna 'sin tum luachra ba nesa dó in dord fiansa ba binne ceolaib.	NULL	cath_almaine_1
11000067	int óclach 'na dochum. ‘Ná tair ar m'amus’, ar in cenn fris.	NULL	cath_almaine_1
11000068	‘Ceisc, cia tú’, ar int óclach.	NULL	cath_almaine_1
11000069	‘Ní ansa, mise cenn Duinn Bó’, ar in cenn, ‘ocus naidm ronaidmed form irraír airfited in ríg innocht, ocus ná airchóitid dam’.	NULL	cath_almaine_1
11000070	‘Caide corp Fergail sunn?’, ar int óclach.	NULL	cath_almaine_1
11000071	‘Is é do-aitne frit anall’.	NULL	cath_almaine_1
11000072	‘Ceisc, indat-bér lem?’, ar int óclach.	NULL	cath_almaine_1
11000073	‘Is tú as dech lem nom-bera’, ar in cenn, ‘acht ráth Críst dot chinn dianom-ruca, co tuca mé ar amus mo cholla doridise’.	NULL	cath_almaine_1
11000074	‘Do-bér éicin’, ar int óclach.	NULL	cath_almaine_1
11000075	Ocus impói int óclach ocus in cenn lais conice Connail.	NULL	cath_almaine_1
11000076	Ocus fuair Laigniu oc ól ar a chinn 'sin aidche chétna.	NULL	cath_almaine_1
11000077	‘In tucais comartha lat?’, ar Murchad.	NULL	cath_almaine_1
11000078	‘Tucas’, ar int óclach, ‘cenn Duinn Bó’.	NULL	cath_almaine_1
11000079	‘Foraim arin uaitne út thall’, ar Murchad.	NULL	cath_almaine_1
11000080	Tucsat in sluag uile aichne fair, corop é cenn Duinn Bó, ocus is ed roráidset uile:	NULL	cath_almaine_1
11000081	‘Dirsan duit, a Duinn Bó.	NULL	cath_almaine_1
11000082	Ba cáem do delb.	NULL	cath_almaine_1
11000083	Déna airfited dúinn innocht, feib do-rignis dot thigerna imbuarach’.	NULL	cath_almaine_1
11000084	Impaigther a aiged dno, ocus at-racht a dord fiansa attruag ar aird, co m-bátar uile oc caí ocus oc tuirse.	NULL	cath_almaine_1
11000085	Idnaiccid in láech cétna in cenn dochum a cholla amal rogell, ocus cóirgid é ar a méide.	NULL	cath_almaine_1
11000086	trá acht, ráinic Donn Bó co tech a máthar. Uair is iat trí inganta in chatha-sa .i. Donn Bó; do rochtain 'na bethaid conice a thech dar cenn m-bréithre Coluim Chille, ocus géim in drúith, uí Maigleine, trí lá ocus trí aidche 'sin áer, ocus na naí míle do fhoruaisligud in míle ar fhichit.	NULL	cath_almaine_1
11000087	Unde dicitur:	NULL	cath_almaine_1
11000088	Cath Almaine, ard in gein, mór in gnim Decembeir robris Murchad, mórda crech, mac Brain la láechraid Laignech.	NULL	cath_almaine_1
11000089	Memaid ar Fergal Fáil, ar mac Maíle-dúin dermáir co meiltis muille fo leirg ar lintib fola fordeirg.	NULL	cath_almaine_1
11000090	Ocht ríg ochtmogat iar fír, naí míle cen imairím do Leith Chuinn, comal n-gnáe, do-rochair ann ar áen-cháe Naí n-geilte for geltacht de, lotar díb for Fid n-Gaible, rocláechlaigset dath iar tain ara n-gléthe Cath Almain.	NULL	cath_almaine_1
11000091	Haec sunt nomina regum qui interfecti sunt in hoc bello.	NULL	cath_almaine_1
11000092	Hi sunt quidem do Shíl Chuinn:	NULL	cath_almaine_1
11000093	Fergal mac Maíle-dúin cum militibus suis;	NULL	cath_almaine_1
11000094	Forbasach, rí Bógaine;	NULL	cath_almaine_1
11000095	Fergal úa Aithechda;	NULL	cath_almaine_1
11000096	Fergal mac Echach Lemna, rí Tamnaige.	NULL	cath_almaine_1
11000097	Congalach mac Conaing;	NULL	cath_almaine_1
11000098	Éicnech mac Conaing;	NULL	cath_almaine_1
11000099	Coibdenach mac Fiachaid;	NULL	cath_almaine_1
11000100	Conall Cráu;	NULL	cath_almaine_1
11000101	Fergus Glút;	NULL	cath_almaine_1
11000102	Muirges mac Conaill;	NULL	cath_almaine_1
11000103	Lethaithech mac Con-charat;	NULL	cath_almaine_1
11000104	Anmchaid mac Con-charat;	NULL	cath_almaine_1
11000105	Áedgein úa Maithgne;	NULL	cath_almaine_1
11000106	Nuada Uirc, rí Guill ocus Irguill; decem nepotes Maíle-fithrig.	NULL	cath_almaine_1
11000107	It é-sin ríg Úa Néill in Tuaiscirt.	NULL	cath_almaine_1
11000108	Hi autem qui sequuntur Uí Néill in Deiscirt.	NULL	cath_almaine_1
11000109	Ailill mac Feradaig;	NULL	cath_almaine_1
11000110	Suibne mac Congalaig;	NULL	cath_almaine_1
11000111	Áed Laigen úa Cernaig;	NULL	cath_almaine_1
11000112	Nia mac Cormaic;	NULL	cath_almaine_1
11000113	Clothgna mac Colcan;	NULL	cath_almaine_1
11000114	Tadc mac Aigthide;	NULL	cath_almaine_1
11000115	Dub-dá-chrích mac Duib-dá-bairenn;	NULL	cath_almaine_1
11000116	Menchosach mac Gamnaig;	NULL	cath_almaine_1
11000117	Élódach mac Flainn ó Scice;	NULL	cath_almaine_1
11000118	Dúnchad úa Fiachrach; mac Con-loingse; mac Maíle-móna;	NULL	cath_almaine_1
11000119	Doiriad mac Conla;	NULL	cath_almaine_1
11000120	Flann mac Áda Odba; mac Con-choingelt; mac Tuathail meic Fháelchon;	NULL	cath_almaine_1
11000121	Innrechtach mac Taidc; mac Garbáin; dá úa Maíl-cháich; dá mac Ailéine;	NULL	cath_almaine_1
11000122	Fócarta úa Domnaill;	NULL	cath_almaine_1
11000123	Ailill mac Conaill Graint;	NULL	cath_almaine_1
11000124	Fidgal mac Fithchellaig;	NULL	cath_almaine_1
11000125	Dub-díl úa Daimíne & fratres ejus; dá mac Muiredaig meic Innrechtaig;	NULL	cath_almaine_1
11000126	Nuada mac Duib-dúnchuire;	NULL	cath_almaine_1
11000127	Rechtabra úa Cumascaig; úa Maine Cer Cer Cera;	NULL	cath_almaine_1
11000128	Fergus úa Eogain nó Leogain;	NULL	cath_almaine_1
11000129	Flaithemail mac Dlúthaig;	NULL	cath_almaine_1
11000130	Donngalach úa Áengusa;	NULL	cath_almaine_1
11000131	Conall Menn, rí Ceinéil Chairpre;	NULL	cath_almaine_1
11000132	Mac-Erca mac Maíle-dúin; trí uí Nuadat;	NULL	cath_almaine_1
11000133	Flann mac Írgalaig;	NULL	cath_almaine_1
11000134	Áed Laigen mac Fithchellaig;	NULL	cath_almaine_1
11000135	Niall mac Muirgesa:	NULL	cath_almaine_1
11000136	Dolore autem & frigore mortui sunt c tar éis chatha Almaine i t-torchair Fergal mac Maíle-dúin.	NULL	cath_almaine_1
