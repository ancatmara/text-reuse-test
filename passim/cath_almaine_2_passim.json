{"id": "0", "series": "cath_almaine_2", "text": "Cath Almaine and-so."}
{"id": "1", "series": "cath_almaine_2", "text": "Baí cocad mór iter Chathal mac Findguine & Fergal mac Maíli-dúin fri ré fota."}
{"id": "2", "series": "cath_almaine_2", "text": "Cathal mac Finngune meic Con-gen-máthair meic Cathail meic Áeda Flaind Cathrach meic Cairpre meic Crimthainn Sreb meic Echach meic Áengusa meic Nadfraích."}
{"id": "3", "series": "cath_almaine_2", "text": "Docrech Laigniu trá Fergal mac Maíli-dúin ar ulcuib fria Cathal mac Findgaine."}
{"id": "4", "series": "cath_almaine_2", "text": "Roairg dno Cathal mac Findgani Mag m-Breg uili co n-dernsad síd & comosad."}
{"id": "5", "series": "cath_almaine_2", "text": "Do-luid trá fecht and Fergal atuaid do saigid bóroma ar Laignib co feraib in tuaiscirt uime."}
{"id": "6", "series": "cath_almaine_2", "text": "Ba fada trá robás acan tinól-sin la Fergal."}
{"id": "7", "series": "cath_almaine_2", "text": "Is ed ad-bered cach fer fris:"}
{"id": "8", "series": "cath_almaine_2", "text": "dia n-dechad Dond Bó lat, ragad-sa lat."}
{"id": "9", "series": "cath_almaine_2", "text": "Baintrebthach immorro máthair Duind Bó."}
{"id": "10", "series": "cath_almaine_2", "text": "Is amlaid immorro baí Dond Bó; mac as áine & is áilli & is chaíme baí a n-Érinn ésen."}
{"id": "11", "series": "cath_almaine_2", "text": "Nír léic a máthair do Dunn Bó dul aráen re Fergal co tardad rátha & cora Coluim Chilli fris co tísad slán ar cúlu."}
{"id": "12", "series": "cath_almaine_2", "text": "Tuctha dó sin."}
{"id": "13", "series": "cath_almaine_2", "text": "Tic ar sin Fergal d'indsaigid Laigen."}
{"id": "14", "series": "cath_almaine_2", "text": "Bádar immorro droch-eolaig ria Fergal & tucsad ar aimréigib na críchi uili h-é."}
{"id": "15", "series": "cath_almaine_2", "text": "Is í iarum conair thucsad an eolaig .i. do Chluain Dolcain, & gabsad longport ar brú na cilli & tucsad imadall mór arin cill .i. araili clam baí in tan-sin & áen-bó ogai; táncas íar tain docum in chlaim co robenad a tech dia chind, & tardad forgom do gaí fair co tarla triana brat & co romarbad a én-bó, & rohindeonad ar beraib iaraind in bó iar sin."}
{"id": "16", "series": "cath_almaine_2", "text": "Is ann-sin as-bert Cú-Bretan mac Áengusa rí Fer Rois."}
{"id": "17", "series": "cath_almaine_2", "text": "At-ágar cath forderg fland, a firg Fhergaile ad-glind, ad brónaig muinter Meic Muiri ar m-breith a taigi dia chind."}
{"id": "18", "series": "cath_almaine_2", "text": "Bó in chlaim, dogáed a n-degaid an doim, mairg láim ler tolled a brat ria techt i cath co mac m-Brain."}
{"id": "19", "series": "cath_almaine_2", "text": "Dá m-beith neach do-berad cath matren dreman ria mac m-Brain; andsa leam oldás ind ráe in cáe rocanad in chlaim."}
{"id": "20", "series": "cath_almaine_2", "text": "Is and-sin as-bert fria Dond m-Bó in aidhchi-sin ré tobairt in chatha:"}
{"id": "21", "series": "cath_almaine_2", "text": "déntar let ar n-airfided innocht a Duind Bó ar Fergal, ar is é Dond Bó fer airfidig as dech baí i nn-Érinn iter senchas & rundu & cuslind & cach ciniúl airfidig archeana."}
{"id": "22", "series": "cath_almaine_2", "text": "Ad-bert Dond Bó:"}
{"id": "23", "series": "cath_almaine_2", "text": "ní fédaim-sea ém áen-fhocol ar mo bél anocht & airfided nech aili thú anocht."}
{"id": "24", "series": "cath_almaine_2", "text": "Acht chena cidbé airm a rabais amárach d'agaid do-dén-sa th'airfided."}
{"id": "25", "series": "cath_almaine_2", "text": "Dénad iarum úa Maiglindi innocht ar n-airfided ar is é ríg-drúth Érenn hé."}
{"id": "26", "series": "cath_almaine_2", "text": "Do-rónnad dno amlaid-sin an aidchi-sin."}
{"id": "27", "series": "cath_almaine_2", "text": "Lodar Laigin arnamárach co Cruachan Cláenta & táncadar íar sin co Dind Canand."}
{"id": "28", "series": "cath_almaine_2", "text": "Is and-sin trá con-ráncadar Leth Cuind & Laigin ceand i cend & rocommórad and-sin trá ind urgal & inn imargul is fíchda roferad i n-Érinn riam."}
{"id": "29", "series": "cath_almaine_2", "text": "Ba fortrén ba ferrda rofiged in gleo guineach gáimtheach in tan-sin."}
{"id": "30", "series": "cath_almaine_2", "text": "Badar imda trá and-sin meic ríg & ruirech & rodáeine & tánaisti flatha fodésin & sáerclanda socheineóil a n-égmais a n-anma."}
{"id": "31", "series": "cath_almaine_2", "text": "Ba buideach badb birach bélsalach in uair-sin & bad brónaid máthair báeid ig gul & ig golgairi ac caíneadi na sáercland in uair-sin."}
{"id": "32", "series": "cath_almaine_2", "text": "Ní roan trá & nír thairis menma Coluim Cilli ar Uíb Néill isin cath-sin la faicsin m-Brigdi ós cath Laigen ac fubdad slóig Lethi Cuind, conad la faicsin Brigdi amlaid-sin romebaid in cath ar Fergal & ar Leth Cuind ria n-Áed .i. rí Descirt Laigen, & is ésin romarb Fergal & Buan mac Baili rí Alban & Dond Bó, & co n-dorchair Dond Bó didiu ní romarbad Fergal."}
{"id": "33", "series": "cath_almaine_2", "text": "Atá didiu Cnoc & Brí Buain meic Baile rí Alban and-sin béos."}
{"id": "34", "series": "cath_almaine_2", "text": "Seasca ar cét romarbad and d'amsaib in ríg and .i. Conall Meand rí Ceneóil Cairpre, & Forbhasach rí Ceneóil Bóguine, & Fergal úa h-Aithechda, & Fergal mac Echach Leamnai rí Tamnaigi, & Condalach mac Conaing, & Éignech mac Olcan rí na n-Airter, Coibdinach mac Fiachrach, & Muirgius mac Conaill, Lethait mac Con-carad, & Áedgen úa Mathgne, Nuada mac Oirc rí Gall, & dech uí Máeili-fithrig."}
{"id": "35", "series": "cath_almaine_2", "text": "At é and-sin trá ríga in tuaiscirt do-ecrsad isin chath-sin."}
{"id": "36", "series": "cath_almaine_2", "text": "At iat-so immorro ríga Uá Néill in Deiscirt romarbaid and .i. Fland mac Ragnaill, Ailill mac Feradaig, Áed Laigen úa Cernaig, Suibni mac Congalaig, Nia mac Cormaic, Dub-dá-crích mac Duib-dá-inber, Ailill mac Conaill Grant, Flaitheamail mac Dlúthaig rí Corpre Cruim, Fergus ó h-Eogain."}
{"id": "37", "series": "cath_almaine_2", "text": "Hic totus numirus de reigibus ceciderunt & alii novem uolatiles septem millia cecinerunt in bello ab utroque exercitu."}
{"id": "38", "series": "cath_almaine_2", "text": "inde Nuadu úa Lomthuile:"}
{"id": "39", "series": "cath_almaine_2", "text": "Medón laí a n-Almaine, ag cosnum buair Bregmaine, ro-lá badb bélderg birach ilach im cheand Feargaile."}
{"id": "40", "series": "cath_almaine_2", "text": "Scarais Murcad fri midlaig, i m-rogaes trén for talmain; do-sói fóebar fri Feargal, co fén n-dermair de Almain."}
{"id": "41", "series": "cath_almaine_2", "text": "Ad-bath cét ruireach rathach ruamach, co cét costadach carnach, im náei gelta gin míne, im secht míli fer n-armach."}
{"id": "42", "series": "cath_almaine_2", "text": "A tertkalendas Decimper ar aí laithi mís gréne & dia Mairt ar aí laithi sechtmaine rofigead cath Almaine."}
{"id": "43", "series": "cath_almaine_2", "text": "Is and-sin rogabad úa Maiglindi, .i. in ríg-drúith, la Laigniu & la Murchad & do-radad fair gém druad do dénam."}
{"id": "44", "series": "cath_almaine_2", "text": "Ba mór trá in géim-sin & ba bind co fuil gém úa Maiglindi ac sochaide d'feraib Érenn ó sin ille."}
{"id": "45", "series": "cath_almaine_2", "text": "Do-radad iar sin bém dar a munél cor beanad a cheand de."}
{"id": "46", "series": "cath_almaine_2", "text": "Ad-beraid aroili na h-eolach robaí gém uí Maiglindi isinn áer co ceann trí tráth."}
{"id": "47", "series": "cath_almaine_2", "text": "Is de-sin atá gém uí Maiglindi ac tofund na fer isin mónaid."}
{"id": "48", "series": "cath_almaine_2", "text": "Is and-sin ad-bert araili láech maith do Conachtaib ri macaib:"}
{"id": "49", "series": "cath_almaine_2", "text": "nácham-fácbaid a gillu, ol sé, bid fearrdi frib menma bar máthar dianum-rucasa lib."}
{"id": "50", "series": "cath_almaine_2", "text": "Impóid iar sin fris & tócbaid leo h-é."}
{"id": "51", "series": "cath_almaine_2", "text": "Do-luid Áed Allán mac Feargaile asin cath co ránic in Gall dár comainm Lilach & adchis-eom in Gall .i. Lisicach nó Lilcach leis dia comairci."}
{"id": "52", "series": "cath_almaine_2", "text": "Pruidens didiu ainm in Gaill-sin; co n-deachaid int aingel ar in cleith a richt in clérig, air do-arngert bithanad isin chill-sin."}
{"id": "53", "series": "cath_almaine_2", "text": "Is and-sin ad-bert Áed Allán in rand-sa:"}
{"id": "54", "series": "cath_almaine_2", "text": "Ní ráncamar ar talmain Almain bade rédigthir, ní fuaramar iarsin cath Lilcach ulchach badi néimidhir."}
{"id": "55", "series": "cath_almaine_2", "text": "Roadnocht immorro Cú-Bretan mac Áengusa .i. rí Fer Rois."}
{"id": "56", "series": "cath_almaine_2", "text": "Bádar Laigin trá ac fleadugad & ag ól an aidchi-sin."}
{"id": "57", "series": "cath_almaine_2", "text": "Is ann-sin ad-bert Murchad mac Brain re h-áen dona sluagaib bádar isin tig teacht ar ceand cind duine isinn ármuig, & do-bérad secht cumala dontí noradad ri sin."}
{"id": "58", "series": "cath_almaine_2", "text": "Radad-sa and, ar áen-óclach amna d'feraib Muman."}
{"id": "59", "series": "cath_almaine_2", "text": "Luid-sen amach & a errad catha & comlaind uime co rocht co h-airm a m-baí corp Fergail."}
{"id": "60", "series": "cath_almaine_2", "text": "Amal baí, co cualai inní nechtair isinn áer ar ro-closs uili fris hé."}
{"id": "61", "series": "cath_almaine_2", "text": "Timarnad dúib ó maig nime airfided bar tigerna do dénam anocht .i. Fergal mac Maíli-dúin; do-rochrabair uili in bar n-éicsib sunn aráen re bar tigerna .i. ri Feargal."}
{"id": "62", "series": "cath_almaine_2", "text": "Ro-chualadar immorro in ceol iar tain iter áes dána & cornairi & cusleanncha & cruitiri, co cuala immorro na ceola écsamla & ní cuala riam ná iarum ceol bud ferr; co cuala didiu in guth isin tup luacra; ba bindi in ceol í-sin anád ceola in domain."}
{"id": "63", "series": "cath_almaine_2", "text": "int ócláech iar sin ina docum. Ná tairr cucum, ar in cenn fris; cid ón cindus ataí, ar int ócláech; misi Donn Bó, ar in ceand, & ronaisced orm airfided dom thigerna anocht .i. do Fergal."}
{"id": "64", "series": "cath_almaine_2", "text": "Ní do Murchad itir, ar in ceand."}
{"id": "65", "series": "cath_almaine_2", "text": "Cait Fergal fén, ar ant óclach:"}
{"id": "66", "series": "cath_almaine_2", "text": "is é a chorp in taitneamach rit anall, ar in ceand."}
{"id": "67", "series": "cath_almaine_2", "text": "Cest, ar int ócláech:"}
{"id": "68", "series": "cath_almaine_2", "text": "nod-bér lium."}
{"id": "69", "series": "cath_almaine_2", "text": "Is tú is deach lium nom-bera ar bith, ar in ceand, acht namá menum-berad Críst mac Dé."}
{"id": "70", "series": "cath_almaine_2", "text": "Dianom-bera, ar in cend, curam-tuca dorigisi com cholaind."}
{"id": "71", "series": "cath_almaine_2", "text": "Dot-bértar éigin, ar int óclach."}
{"id": "72", "series": "cath_almaine_2", "text": "Do-chuaid immorro int ócláech dia thig & in ceand lais."}
{"id": "73", "series": "cath_almaine_2", "text": "An tucuis lat ní asan ármuig, ar Murchad."}
{"id": "74", "series": "cath_almaine_2", "text": "Tucus trá, ar int ócláech; tobair aran uaitni thall, ar Murcad."}
{"id": "75", "series": "cath_almaine_2", "text": "Do-rat in slóg uili aichni, arin ceand & ráidsead uli:"}
{"id": "76", "series": "cath_almaine_2", "text": "Nírb irsun duid a Duind Bó bith amlaid-sin."}
{"id": "77", "series": "cath_almaine_2", "text": "Is tú is áilli & is fearr airfidid baí i n-Érinn."}
{"id": "78", "series": "cath_almaine_2", "text": "Maith, ar in láech, das-bert a maig in ceand:"}
{"id": "79", "series": "cath_almaine_2", "text": "déna airfided dúind, a Duind Bó, fo dáig Meic Dé .i. Ísa Críst i n-deachaid gnúis."}
{"id": "80", "series": "cath_almaine_2", "text": "Airfid Laigniu anocht feib roairfidis do thigerna ó chianaib."}
{"id": "81", "series": "cath_almaine_2", "text": "Impáis iarum a aiged re fraighidh in tigi ar dáig cumad dorcha dó & tócbais a chrúisich ós aird combo bindi cach ceol ar tuind talman."}
{"id": "82", "series": "cath_almaine_2", "text": "Co mbádar in slóg uili ag caí & ac toirrsi ria truaigi & ri taidhiúiri in ciúil rochan."}
{"id": "83", "series": "cath_almaine_2", "text": "In tan trá ba scíth in sluag ac toirrsi ac éstecht frisin ceol, luid int ócláech cétna lasin cend co riacht an corp."}
{"id": "84", "series": "cath_almaine_2", "text": "Maith ém, ar in ceann risin ógláech; tuidmi mo cheand rim chorp; córaigis didiu int ócláech in cend risin colaind & leanaid de fo cétóir; do comall bréithri Coluim Cille ón, air is é Colum Cille baí na slánaigecht fona techt i tuaig do-ridisi docum a máthar co roindised scéla in chatha & aiged Fergail di-si & do chách."}
{"id": "85", "series": "cath_almaine_2", "text": "A nn-écmais dno Cathail meic Findgaine rofhersad Laigin in cath-sa Almaine, & rob olc ria Cathal in cath do cur ina aémais fén, & ad-cualadar Laigin grúg Cathail do beith riu, conad h-í comairli do-rónsad."}
{"id": "86", "series": "cath_almaine_2", "text": "Ceann Fergail do breith co Cathal da commaídeam in gníma; rucad iar sin in ceand siar co Cathal, conad and-sin as-bert Rumand fili Fergail and so:"}
{"id": "87", "series": "cath_almaine_2", "text": "Robíth Fergal fer caín cnedmar, gríb glond galann; rogob óengol amal toraind ó tá Indsi Modh co Manaind."}
{"id": "88", "series": "cath_almaine_2", "text": "Is and-sin didiu baí Cathal a n-Glendamain na ríg ac Sléb Chrot, & in slóg do-deochaid lasin ceand rotriallad a marbad la Cathal, uair ba h-olc lais díth Fergail dar ceand a shída."}
{"id": "89", "series": "cath_almaine_2", "text": "Dofoilced rofigedh roslemanchírad do chind Fergail iar sin la Cathal & do-bretha bréid sróill uime iar sin, & do-bretha secht n-doim & secht muilt & secht tindi & siad uili fonaigthi ar bélaib cind Fergail; rohimdergad iar sin imon ceand a fiadnaisi fer Muman uili & dofoslaic a shúili ria Dia do altugad na h-airmiden & na h-anóra móiri-sin tucad dó."}
{"id": "90", "series": "cath_almaine_2", "text": "Rofodlad iar sin la Cathal in biad-sin do bochtaib na cell comfhocus baí dóib .i. Áth Chros Mo-Laga & Tulach Min Molaga."}
{"id": "91", "series": "cath_almaine_2", "text": "iar sin Cathal co n-gléri tinóil fer Muman les d'idnocol chind Fergail como-tarad fén d'Uíb Néill. co tarad rígi Úa Néill do Flaithbertach mac Áeda, & fácbais Cathal amlaid-sin iad & tánic co Gleandamain na ríg i cind cháectigis ar mís."}
{"id": "92", "series": "cath_almaine_2", "text": "Is iar sin trá rofigh cocad mór i Laignib i n-agaid Cathail meic Findgune, & co rothinóil Cathal fir Muman les, & co n-deachaid a n-agaid Fáelán ríg Laigen co Laignib uili aráen ris & curter and-sin cath Féli iter Fáelán & Cathal, & do-cer Fáelcar; rí Osraidi and & brister an cath ar Laignib."}
{"id": "93", "series": "cath_almaine_2", "text": "Imscarad Cathail & Laigin connuigi sin."}
