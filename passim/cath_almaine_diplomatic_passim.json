{"id": "0", "series": "cath_almaine_diplomatic", "text": "Cath Almhaine idir Laigniu, & Ui Néill intertíd Decimbris ra cuiredh an cath-sa."}
{"id": "1", "series": "cath_almaine_diplomatic", "text": "Cáuis an chatha-sa .i. an boromha ro mhaith Finnachta do Moling, atobhach d-Fergal, & issedón nara fuilngeador Laigin."}
{"id": "2", "series": "cath_almaine_diplomatic", "text": "Nis tuccsat Laigin do Loingsech mac Aongusa, & ní tucsat do Congal Cinnmhaghair, cía ro fuilngettur mór dimnedh ó Congal, & ní moo dno robail doibh athabhairt d-Fergal, uair ro tairisnigh-siot i m-briathraibh Moling ra geall na bertha uatha tré bítha an boromha o Laignib."}
{"id": "3", "series": "cath_almaine_diplomatic", "text": "Bá trom tra la Fergal sin .i. Laigin do nemhchomhall"}
{"id": "4", "series": "cath_almaine_diplomatic", "text": "angeallta fris, go ro fuacradh sluaigedh direcra dimór úadh for Leth Cuinn .i. for Eogan & for Conall, & for Airgiallaibh & Mídhe an cetramadh bliadain a flaitiusa féin, no itress bliadain déc, ut quibusdam placet, do thobhach na boromba."}
{"id": "5", "series": "cath_almaine_diplomatic", "text": "Ba fada tra ro bhás og an tinól sain; uair assedh ad-beiredh gac fer do Leith Cuinn gus a roicheadh an fuaccra .i. dá t-tí Donnbó ar an sluaghadh raghad-sa."}
{"id": "6", "series": "cath_almaine_diplomatic", "text": "Donnbó immorro mac baintreabtaighe eisidhe d-Feroibh Rois, agasní deachaidh lá na aidhchi a taigh a mathar imach ríamh, & ní raibhe in Eirinn uile budh caoímhe, no budh ferr cruth, no delbh, no denamh inás."}
{"id": "7", "series": "cath_almaine_diplomatic", "text": "Ni rabha i n-Eirinn uile budh griubhdha, no budh segaine inás, & as uadh budh ferr rann espa, & risgéla for domhon."}
{"id": "8", "series": "cath_almaine_diplomatic", "text": "Asé budh ferr do ghlés ech, & do indsma slegh, & d-fighe folt, & budh fer riaichni na einech de quo dicitur."}
{"id": "9", "series": "cath_almaine_diplomatic", "text": "Aille macaibh Donnbo baidh, binne a laidhe luaidhid beoil, aine ogaibh Innsi Fáil, ra thogaibh tain trillsi a threóir."}
{"id": "10", "series": "cath_almaine_diplomatic", "text": "Niar licc dno amathair Donnbo la Fergal go t-tuccadh Máol mac Failbhe, meic Erannain, meic Criomhthainn comarba Coluim Cille fria aisic beó, & go t-tuccsaidhe Colum Cille dno dia chionn go risedh Donnbo slán da taigh fein a crích Laigen."}
{"id": "11", "series": "cath_almaine_diplomatic", "text": "Tocomla dno Fergal for séd."}
{"id": "12", "series": "cath_almaine_diplomatic", "text": "Ra battur dna lucht eólais reimhe, nir bó maith an t-eólus do radsad dó."}
{"id": "13", "series": "cath_almaine_diplomatic", "text": "ed ón iccumhgaibh gacha conaire & i n-aimhredhibh gacha conare, go rancuttur Cluain Dobail in-Almaine."}
{"id": "14", "series": "cath_almaine_diplomatic", "text": "As ann buí Aodhan clamh Cluana Dobhail ara chinn."}
{"id": "15", "series": "cath_almaine_diplomatic", "text": "Do ronsad dno na slúaigh micostadh .i. aaonbhó do marbadh & afuine ar bheraibh na fhiaghnaisi & athech do bhreith da chinn & a losccadh; Con-er-bert an clamh comba digal go bráth for Uibh Neill an digal do beradh an coimdidh farsin."}
{"id": "16", "series": "cath_almaine_diplomatic", "text": "tainicc an clamh remhe go puball Fergail, & battur rioghradh Leithe Cuinn uile ara chinn sin phuball in-tan-sin."}
{"id": "17", "series": "cath_almaine_diplomatic", "text": "Ro baoí an clamh ag acaoine a imnidh na f-fiaghnaisi, ní tainig cridhe neich dibh fair, acht cridhe Conbretan meic Congusa rí f-Fer Rois, & asedh onna ba h-aithrech do Coinbretan, uair ni terna rí do nech ro bhaoí isin phuball acht Cubreatan mac Oengusa aáonar asin chath."}
{"id": "18", "series": "cath_almaine_diplomatic", "text": "Conadh ann ad-bert Cubretan:"}
{"id": "19", "series": "cath_almaine_diplomatic", "text": "Ad-ágar cath fordearg flaind a fhir Fhergaile adglionn badh bronaigh muintir Meic Maire ar m-breith an taighe dar cionn."}
{"id": "20", "series": "cath_almaine_diplomatic", "text": "Bo an chlaimh ro gaod andeaghaid a daim, mairg laimh ra toll ambrad ar ní thimcomart mac Brain."}
{"id": "21", "series": "cath_almaine_diplomatic", "text": "As andsin as-pert Fergal fria Donnbó; déna airfidedh dúin a Doinnbó, fo bith as tú as deach airfididh fail i-n-Eirinn .i. i-cuisigh, agas i-cuislendoibh, & i-cruitibh, & randaibh, & raidsechoibh, & rigsgelaibh Eirenn, & isin madinsi imbarach do beramne cath do Laignib."}
{"id": "22", "series": "cath_almaine_diplomatic", "text": "Ac ar Donnbó ní cumhgaim-si arfidedh dhuit-si anocht, & nimthá aongniomh dibh sin uile do taidbh-sin anocht, & cip-si áirm irabhai-si amarach, & imbeó-sa do dhén-sa airfidedh duit-si."}
{"id": "23", "series": "cath_almaine_diplomatic", "text": "Dénadh immorro an rioghdruth ua Maighléine airfidedh dhuit anocht."}
{"id": "24", "series": "cath_almaine_diplomatic", "text": "Tugad ua Maighleni chuca iarttain."}
{"id": "25", "series": "cath_almaine_diplomatic", "text": "Ro gabh-saidhe og indisin cath & comramha Leithe Cuinn, & Laigen, o thoghail Tuama Tenbath .i. Deanda Rígh in ra marbhadh Cobhtach Caolbhregh, conigi an-aimsir-sin, & ní bá mór codalta do rinnedh leó in-aidhchi sin rá méd egla leo Laigen, & la méid na doininne .i. uair aidhche fhéle Finniain gaimhridh sin."}
{"id": "26", "series": "cath_almaine_diplomatic", "text": "Imthús Laigen do-lottur-saidhe i-Cruachán Claonta, dáigh ní mhaidh for Laigniu da n-dearnat acomairle ann, & gurob tíusad do chum an chatha."}
{"id": "27", "series": "cath_almaine_diplomatic", "text": "Lottur iarsain go Dinn Canainn, a-saidhe do chum an chatha."}
{"id": "28", "series": "cath_almaine_diplomatic", "text": "Con-rancuttur tra isin maidin ar na marach, na catha cechtardha, naoí míle do Laighnibh, míle ar fichit immorro do Leith Cuinn."}
{"id": "29", "series": "cath_almaine_diplomatic", "text": "As crúaidh & as feochair racuiredh an cath-sa leith for leth, & ra ghabh cach na chomraicibh ann: Ra ba dimór rá innisi comrama na laoch Laigen, & laoch Leithe Cuinn."}
{"id": "30", "series": "cath_almaine_diplomatic", "text": "As bert go f-facas Brighid ós cionn Laigen; ad ches dno Colum Cille ós cionn Ua Neill."}
{"id": "31", "series": "cath_almaine_diplomatic", "text": "Ra mheamhuidh iaramh an cath ría Murchadh mhac m-Brain, & re n-Aodh Mend mac Colgan Rí Laigen Deasgabair."}
{"id": "32", "series": "cath_almaine_diplomatic", "text": "Ra marbadh Feargal ann."}
{"id": "33", "series": "cath_almaine_diplomatic", "text": "Aodh Mend, & Dunchadh mac Murchadha ro marbhsat Fergal fadesin, & Bile mac Bain Rí Alban, as uaidh ainmnighther Corr bile in Almaine."}
{"id": "34", "series": "cath_almaine_diplomatic", "text": "Asé dno Aodh Mend ra marb Donnbó, ní torcair immorro Fergal go t-torchair Donnbó."}
{"id": "35", "series": "cath_almaine_diplomatic", "text": "Ra marbadh dno sesca ar cet amhus indú sin."}
{"id": "36", "series": "cath_almaine_diplomatic", "text": "A coimhlín féin ro-marbhaid Laighin san chath sin do Leit Cuinn .i. naoí míle; & naoí n-gelti dibh do thol for geltacht, & cét righ do righaibh."}
{"id": "37", "series": "cath_almaine_diplomatic", "text": "Atá Cnoc Fergail annsin."}
{"id": "38", "series": "cath_almaine_diplomatic", "text": "Ra chuirsiot Laigin ilaigh commaidmi and dno."}
{"id": "39", "series": "cath_almaine_diplomatic", "text": "Unde:"}
{"id": "40", "series": "cath_almaine_diplomatic", "text": "Deodh laithe Almaine, ar cosnamh búair Breaghmaine, ro la badbh beldearg biorach, iolach imcenn f-Fergaile."}
{"id": "41", "series": "cath_almaine_diplomatic", "text": "Scarais Murchadh ra midlaigh, brogais a triuna i-t-talmuin, do soí faobhar fria Fergal."}
{"id": "42", "series": "cath_almaine_diplomatic", "text": "go f-fein dearmair des Almuin."}
{"id": "43", "series": "cath_almaine_diplomatic", "text": "Bath ann cet ruirech rathach, cruadhach costadach carnach im naoí n-gelta gan míne. naoi mile fer n-armach."}
{"id": "44", "series": "cath_almaine_diplomatic", "text": "Ceitri cet cabhsaidh a-Cruaich, las an amsaigh gaod san n-glíaidh latrí cedoibh Conaill cruaidh, asé."}
{"id": "45", "series": "cath_almaine_diplomatic", "text": "Ra gabhadh annsain an druth ua Maighleine, & do radadh fair geim druith do dhénamh, & do rigne, bá már, & bá binn an gheim-sin, go mair geim ui Magleine ósin ale oc druthaibh Eirenn."}
{"id": "46", "series": "cath_almaine_diplomatic", "text": "Ra gadadh achenn iarttain d-Fergal, & ra gadadh a cenn don drúth."}
{"id": "47", "series": "cath_almaine_diplomatic", "text": "Ra baoi mac alla gheimi an druith sin aieor go cenn tri la & tri n-oidhche."}
{"id": "48", "series": "cath_almaine_diplomatic", "text": "As de as-m-berar geim ui Maigleine og tafan na fer san monaidh."}
{"id": "49", "series": "cath_almaine_diplomatic", "text": "Do luidh dno Aodh Laighen mac Fithcheallaigh Rí Ua Maine Connacht iráon madhma, & teichidh go n-epert fria macoibh: Nacham faccbaidh a maca, budh ferde bur mathair friu mo-breith-si lib; Nit berad or Laighin."}
{"id": "50", "series": "cath_almaine_diplomatic", "text": "Conadh annsin ro marbadh Aodh Laighen Rí Ua Maine."}
{"id": "51", "series": "cath_almaine_diplomatic", "text": "Ra siachtattur immorro a meic Aodha Laighen im Aodh Alláin mac Fergaile go Lilcach airm a-m-buí."}
{"id": "52", "series": "cath_almaine_diplomatic", "text": "Mo-dichu mac Amargin, & an Gall Craibhdheach."}
{"id": "53", "series": "cath_almaine_diplomatic", "text": "Ni f-fuaramar ar talmain Almain badid-redithir ni rangamar iarsin cath Lilchach badid nemethar."}
{"id": "54", "series": "cath_almaine_diplomatic", "text": "Ba buadhach tra an lá-sin do Laighnibh."}
{"id": "55", "series": "cath_almaine_diplomatic", "text": "Ra h-anact immorro Cubretan mac Congusa Rí f-Fer Rois ar na runna do righne an-aidhche reimhe. Condail na riogh battur Laigin an-aidhchi-sin ag ól fína & medha ar c-cur an chatha go subhach soimhenmnach, & cách diobh ag innisin a chomramha, isíad medraig medarcaoin."}
{"id": "56", "series": "cath_almaine_diplomatic", "text": "As andsin ra ráidh Murchadh mac Brain Do berainn carpat cethre cumala, & mo ech, & merradh don láoch no raghadh isin n-ármach, & do béradh comhartha chugainn as."}
{"id": "57", "series": "cath_almaine_diplomatic", "text": "Ragad-sa ar Baothghalach laoch di Mumain."}
{"id": "58", "series": "cath_almaine_diplomatic", "text": "Gebhidh achatherradh catha & comhlainn uime, go rainig go h-airm i-m-boí corp Fergaile, go c-cuala ní inesgairgaire isin aéor osa cinn con-d-epert. arclois uile, timarnadh duibh ó righ Secht nimhe."}
{"id": "59", "series": "cath_almaine_diplomatic", "text": "Denaidh airfidedh da bar t-tigerna a nocht .i. d-Fergal mac Maoleduin, cia do rocrapair sunn uile inbhar naoís dána eidir cuislendchu, & cornaire, & cruitire na tairmesccadh er fhúath, no éccomhnart sibh dairfidedh anocht d-Fergal."}
{"id": "60", "series": "cath_almaine_diplomatic", "text": "Go c-cuala iaramh an-t-oglach an cuisigh & an ceól sirechtach, go c-cúala dna san tum luachra bá nesa dhó an tórd fiansa bá binne ceólaibh."}
{"id": "61", "series": "cath_almaine_diplomatic", "text": "Luidh an t-oglach na tocum; na tair ar mamus ar an cenn fris."}
{"id": "62", "series": "cath_almaine_diplomatic", "text": "Cesc cia thú? aran t-oglach."}
{"id": "63", "series": "cath_almaine_diplomatic", "text": "Ni ansa misi cend Duinnhó ar an cenn, & naidm ro naidmedh form aréir airfidedh an rí a nocht, & na erchoididh dhamh."}
{"id": "64", "series": "cath_almaine_diplomatic", "text": "Caidhe corp Fergail sunn? aran t-oglach."}
{"id": "65", "series": "cath_almaine_diplomatic", "text": "As e do aithtne frit anall."}
{"id": "66", "series": "cath_almaine_diplomatic", "text": "Ceisc andad bér lem? aran t-oglach."}
{"id": "67", "series": "cath_almaine_diplomatic", "text": "As tú as deach lim: nom bera ar an cenn; acht ráth Crist dod chinn danom ruga, go d-tuga me ar amus mo colla do ridhisi."}
{"id": "68", "series": "cath_almaine_diplomatic", "text": "Do bér égin ar an t-óglaoch."}
{"id": "69", "series": "cath_almaine_diplomatic", "text": "im-poi an-t-oglaoch & an cenn lais conige Condail, & fuair Laigniu ag ól ar a chenn sin aidhchi cetna."}
{"id": "70", "series": "cath_almaine_diplomatic", "text": "An t-tugais comurtha lat? ar Murchadh, tugas ar an t-oglac cenn Dhuinnbó."}
{"id": "71", "series": "cath_almaine_diplomatic", "text": "Furim aran fhuaithne úd thall ar Murchadh."}
{"id": "72", "series": "cath_almaine_diplomatic", "text": "Tugsat an sluagh uile aithne fair gur bé cenn Duinn bó, & asedh ra raidhsid uile:"}
{"id": "73", "series": "cath_almaine_diplomatic", "text": "Dirsan dhuit a Duinnbó, bá cáomh do dhealbh, déna airfidedh cluinn a nocht, febh do rignis dot-tigerna imbuarach."}
{"id": "74", "series": "cath_almaine_diplomatic", "text": "Impaighter a aighedh dno, & att-racht adord fiansa attruagh ar aird, go m-battur uile ag caoí, & ag tuirsi."}
{"id": "75", "series": "cath_almaine_diplomatic", "text": "Idhnaicidh an láoch cetna an cenn do chum a cholla amal ro geall, & coirghidh é ar a mheidhe."}
{"id": "76", "series": "cath_almaine_diplomatic", "text": "Cittracht, rainic Donnbó go tech a mathar."}
{"id": "77", "series": "cath_almaine_diplomatic", "text": "Uair assíad tri ionganta an chathasa .i. Donnbó do rochtain na bhethaidh gonige a thech dar chenn brethre Coluim Cille, & géim an druith ui Maigleine tri la & tri h-aidhce san aéor, & na naoí míle do foruaislig an míle ar fhichit."}
{"id": "78", "series": "cath_almaine_diplomatic", "text": "Unde dicitur:"}
{"id": "79", "series": "cath_almaine_diplomatic", "text": "Cath Almaine ard a n-gein mór an gniomh Decembeir, rom bris Murchadh morda crech."}
{"id": "80", "series": "cath_almaine_diplomatic", "text": "mac Brain la laochraidh Laighnech Memhaidh ar Fergal Fail. armac Maoilidúin dermair."}
{"id": "81", "series": "cath_almaine_diplomatic", "text": "gom eltis muille fo leircc. arlintibh fola fordercc."}
{"id": "82", "series": "cath_almaine_diplomatic", "text": "Ocht righ ochtmoghad iar f-fior."}
{"id": "83", "series": "cath_almaine_diplomatic", "text": "naoí míle gan imarriomh."}
{"id": "84", "series": "cath_almaine_diplomatic", "text": "do Leith Cuinn comal n-gnaoi."}
{"id": "85", "series": "cath_almaine_diplomatic", "text": "do rochair ann ar anchaoi."}
{"id": "86", "series": "cath_almaine_diplomatic", "text": "Naoi n-geilte for gealtacht de."}
{"id": "87", "series": "cath_almaine_diplomatic", "text": "lottur diobh for Fidh n-Gaibhle ra claoclaidhsit dath iarttain."}
{"id": "88", "series": "cath_almaine_diplomatic", "text": "ara glethea Cath Almain."}
{"id": "89", "series": "cath_almaine_diplomatic", "text": "Haec sunt nomina regum qui interfecti sunt in hoc bello."}
{"id": "90", "series": "cath_almaine_diplomatic", "text": "Hi sunt quidem do Shíol Guinn."}
{"id": "91", "series": "cath_almaine_diplomatic", "text": "Fergal mac Maoiliduin cum militibus suis."}
{"id": "92", "series": "cath_almaine_diplomatic", "text": "Forbasach rí Bogaine."}
{"id": "93", "series": "cath_almaine_diplomatic", "text": "Fergal ua Aithechdha."}
{"id": "94", "series": "cath_almaine_diplomatic", "text": "Fergal ua Tamhnaigh."}
{"id": "95", "series": "cath_almaine_diplomatic", "text": "Mac Eachach Lemhna."}
{"id": "96", "series": "cath_almaine_diplomatic", "text": "Congalach mac Conaincc."}
{"id": "97", "series": "cath_almaine_diplomatic", "text": "Eicnech mac Conaing."}
{"id": "98", "series": "cath_almaine_diplomatic", "text": "Coibdeanach mac Fiachaidh."}
{"id": "99", "series": "cath_almaine_diplomatic", "text": "Conall Cráu."}
{"id": "100", "series": "cath_almaine_diplomatic", "text": "Fergas Glut."}
{"id": "101", "series": "cath_almaine_diplomatic", "text": "Murghes mac Conaill."}
{"id": "102", "series": "cath_almaine_diplomatic", "text": "Letaithech mac Concharat."}
{"id": "103", "series": "cath_almaine_diplomatic", "text": "Anmcaidh mac Concarat."}
{"id": "104", "series": "cath_almaine_diplomatic", "text": "Aedgein ua Maithe."}
{"id": "105", "series": "cath_almaine_diplomatic", "text": "Nuada Uirc ri Guill, & Irgconuill."}
{"id": "106", "series": "cath_almaine_diplomatic", "text": "Decem nepotes Maoilifitrigh."}
{"id": "107", "series": "cath_almaine_diplomatic", "text": "Itesin righ Ua Neill an Tuaiscirt."}
{"id": "108", "series": "cath_almaine_diplomatic", "text": "Hi autem qui sequuntur Ui Neill an Desgirt, Oilill mac Feradhaigh."}
{"id": "109", "series": "cath_almaine_diplomatic", "text": "Suibhne mac Congalaig."}
{"id": "110", "series": "cath_almaine_diplomatic", "text": "Aod Laigen ua Cernaigh."}
{"id": "111", "series": "cath_almaine_diplomatic", "text": "Nia mac Cormaic."}
{"id": "112", "series": "cath_almaine_diplomatic", "text": "Clothna mac Colgan."}
{"id": "113", "series": "cath_almaine_diplomatic", "text": "Tadhg mac Aigthide."}
{"id": "114", "series": "cath_almaine_diplomatic", "text": "Dubhdacrioch mac Duibhdhabairenn."}
{"id": "115", "series": "cath_almaine_diplomatic", "text": "Mencossach mac Gamnaigh."}
{"id": "116", "series": "cath_almaine_diplomatic", "text": "Elodhach mac Flainn ó Sgigi."}
{"id": "117", "series": "cath_almaine_diplomatic", "text": "Dunchadh ua Fiacrach."}
{"id": "118", "series": "cath_almaine_diplomatic", "text": "Mac Conloingsi."}
{"id": "119", "series": "cath_almaine_diplomatic", "text": "Mac Maoile Móna."}
{"id": "120", "series": "cath_almaine_diplomatic", "text": "Doiriadh mac Conla."}
{"id": "121", "series": "cath_almaine_diplomatic", "text": "Flann mac Aodha Odhbha."}
{"id": "122", "series": "cath_almaine_diplomatic", "text": "Mac Concoingelt."}
{"id": "123", "series": "cath_almaine_diplomatic", "text": "Mac Tuathail meic Fáolchon."}
{"id": "124", "series": "cath_almaine_diplomatic", "text": "Indrachtach mac Taidg."}
{"id": "125", "series": "cath_almaine_diplomatic", "text": "Mac Garbhain."}
{"id": "126", "series": "cath_almaine_diplomatic", "text": "Dá ua Maoilcháich."}
{"id": "127", "series": "cath_almaine_diplomatic", "text": "Da mac Aileni."}
{"id": "128", "series": "cath_almaine_diplomatic", "text": "Fócarta ua Domhnaill."}
{"id": "129", "series": "cath_almaine_diplomatic", "text": "Ailill mac Conaill Graint."}
{"id": "130", "series": "cath_almaine_diplomatic", "text": "Fidhgal mac Fithcheallaigh."}
{"id": "131", "series": "cath_almaine_diplomatic", "text": "Duibdil ua Daimine & fratres ejus."}
{"id": "132", "series": "cath_almaine_diplomatic", "text": "Da mac Muredhaigh meic Indreachtaigh."}
{"id": "133", "series": "cath_almaine_diplomatic", "text": "Nuadha mac Duibh dunchuire."}
{"id": "134", "series": "cath_almaine_diplomatic", "text": "Rechthapra ua Cumusccaigh."}
{"id": "135", "series": "cath_almaine_diplomatic", "text": "Ua Maine cer cer cera."}
{"id": "136", "series": "cath_almaine_diplomatic", "text": "Fergas ua Eogain."}
{"id": "137", "series": "cath_almaine_diplomatic", "text": "no Leogain."}
{"id": "138", "series": "cath_almaine_diplomatic", "text": "Flaitheamhail mac Dluthaigh."}
{"id": "139", "series": "cath_almaine_diplomatic", "text": "Donghalach ua Aongasa."}
{"id": "140", "series": "cath_almaine_diplomatic", "text": "Conall Menn rí ceneil Cairbre."}
{"id": "141", "series": "cath_almaine_diplomatic", "text": "Mac Erca mac Maoilidúin."}
{"id": "142", "series": "cath_almaine_diplomatic", "text": "Tri h-ui Nuadhat."}
{"id": "143", "series": "cath_almaine_diplomatic", "text": "Flann mac Irgalaig."}
{"id": "144", "series": "cath_almaine_diplomatic", "text": "Aod Laigen mac Fithcheallaigh."}
{"id": "145", "series": "cath_almaine_diplomatic", "text": "Niall mac Muirgessa."}
{"id": "146", "series": "cath_almaine_diplomatic", "text": "Dolore autem & frigore mortui sunt Tar eis Cath Almaine i-ttorchuir Fergal mac Maoilidúin."}
