{"id": "0", "series": "cath_almaine_1", "text": "Cath Almaine etir Laigniu ocus Uí Néill."}
{"id": "1", "series": "cath_almaine_1", "text": "teirtíd Decembris rocuired in cath-sa. Cauis in chatha-sa .i. in bóroma romaith Fínnachta do Mo-Ling a tobach d'Fhergal, ocus is .i. ná rofhuilngetar Laigin."}
{"id": "2", "series": "cath_almaine_1", "text": "Nís-tucsat Laigin do Loingsech mac Áengusa ocus ní tucsat do Chongal Chinnmagair, cia rofuilngetar mór d'imned ó Chongal, ocus ní mó dno rop áil dóib a tabairt d'Fhergal, uair rotairisnigset i m-briathraib Mo-Ling rogell ná bertha uathu tré bithu in bórama ó Laignib."}
{"id": "3", "series": "cath_almaine_1", "text": "Ba trom trá la Fergal sin .i. Laigin do nemchomall a n-gellta fris, co rofhuacrad sluaiged dírecra dímór uad for Leith Chuinn .i. for Eogan ocus for Conall ocus for Airgiallaib ocus Mide in cethramad bliadain a fhlaithiusa féin, nó i tres bliadain déc ut quibusdam placet, do thobach na bórama."}
{"id": "4", "series": "cath_almaine_1", "text": "Ba fata trá robás ocin tinól-sain; uair is ed at-beired cach fer do Leith Chuinn cosa roiched in fuacra .i. dia tí Donn Bó arin sluagad, ragat-sa."}
{"id": "5", "series": "cath_almaine_1", "text": "Donn Bó immorro mac baintrebthaige eiside d'Fheraib Rois, ocus ní dechaid lá ná aidche a taig a máthar immach riam, ocus ní raibe i n-Éirinn uile bud caíme nó bud ferr cruth nó delb nó dénam inás."}
{"id": "6", "series": "cath_almaine_1", "text": "Ni raba i n-Éirinn uile bud gríbda nó bud ségainne inás, ocus is uad bud ferr rann espa ocus ríg-scéla for doman."}
{"id": "7", "series": "cath_almaine_1", "text": "Is é bud ferr do glés ech ocus do innsma shleg ocus d'fhige fholt, ocus bud ferr fri aichne na einech de quo dicitur:"}
{"id": "8", "series": "cath_almaine_1", "text": "Áille macaib Donn Bó báid, binne a laíde luaidit beoil, áine ócaib Inse Fáil, rotócaib táin trilse a threoir."}
{"id": "9", "series": "cath_almaine_1", "text": "Nír léic dno a máthair Donn m-Bó la Fergal co tucad Máel mac Faílbe meic Erannáin meic Chrimthainn, comarba Coluim Chille fria aisec beo, ocus co tuc-saide Colum Cille dno dia chinn co rísed Donn Bó slán dia thaig féin a crích Laigen."}
{"id": "10", "series": "cath_almaine_1", "text": "Tochomla dno Fergal for sét."}
{"id": "11", "series": "cath_almaine_1", "text": "Robátar dna lucht eolais reime; nírbo maith int eolas do-ratsat dó .i. i cumgaib cacha conaire, ocus i n-aimréidib cacha conaire co ráncatar Cluain Dobail i n-Almaine."}
{"id": "12", "series": "cath_almaine_1", "text": "Is ann boí Áedán, clam Cluana Dobail, ar a chinn."}
{"id": "13", "series": "cath_almaine_1", "text": "Do-rónsat dno na sluaig míchostad .i. a áen-bó do marbad ocus a fuine ar beraib na fhiadnaise ocus a thech do breith dia chinn ocus a loscad."}
{"id": "14", "series": "cath_almaine_1", "text": "Co n-érbart in clam comba dígal co bráth for Uíb Néill in dígal do-bérad in Coimdid for sin."}
{"id": "15", "series": "cath_almaine_1", "text": "Ocus táinic in clam reime co pupall Fergail ocus bátar rígrad Leithe Cuinn uile ar a chinn sin phupall in tan-sin."}
{"id": "16", "series": "cath_almaine_1", "text": "Roboí in clam oc acaíne a imnid na fiadnaise; ní táinic cride neich díb fair acht cride Con-Brettan meic Congusa, ríg Fer Rois, ocus is .i. nába aithrech do Choin-Brettan, uair ní térna rí do nech roboí isin phupall acht Cú-Brettan mac Congusa a áenar asin chath."}
{"id": "17", "series": "cath_almaine_1", "text": "Conid ann at-bert Cú-Brettan:"}
{"id": "18", "series": "cath_almaine_1", "text": "At-ágar cath forderg flann, a fhir Fhergaile at-glinn, brónaig muinter Meic Maire iar m-breith in taige dia cinn."}
{"id": "19", "series": "cath_almaine_1", "text": "Bó in chlaim, rogáet i n-degaid a daim, mairg láim rotholl a bratt, ar ní timchomart mac m-Brain."}
{"id": "20", "series": "cath_almaine_1", "text": "Is ann-sin as-bert Fergal fri Donn m-Bó:"}
{"id": "21", "series": "cath_almaine_1", "text": "déna airfited dúin, a Duinn Bó, fo bíth is tú as dech airfitid fail i n-Éirinn .i. i cúisig ocus i cuislennaib ocus i cruittib ocus rannaib ocus ráidsechaib ocus ríg-scélaib Éirenn, ocus isin maitin-se imbárach do-béram-ne cath do Laignib."}
{"id": "22", "series": "cath_almaine_1", "text": "Acc, ar Donn Bó, ní cumcaim-se airfited duit-si innocht ocus ním-thá áen-gním díb-sin uile do thaidbsin innocht, ocus cipsí airm i rabai-si imbárach, ocus i m-beo-sa do-dén-sa airfited duit-si."}
{"id": "23", "series": "cath_almaine_1", "text": "Dénad immorro in ríg-drúth, úa Maigleine, airfited duit innocht."}
{"id": "24", "series": "cath_almaine_1", "text": "Tucad úa Maigleine chucu iar tain."}
{"id": "25", "series": "cath_almaine_1", "text": "Rogab-saide oc innisin chath ocus chomrama Leithe Cuinn ocus Laigen ó Thogail Tuama Tenbath, .i. Denna Ríg, in romarbad Cobthach Cáelbreg conice in n-aimsir-sin, ocus níba mór cotalta do-rinned leo in aidche-sin la mét ecla leo Laigen ocus la méit na doininne .i. uair aidche fhéile Finniain gaimrid sin."}
{"id": "26", "series": "cath_almaine_1", "text": "Imthús Laigen do-lotar-saide i Cruachan Cláenta, dáig ní maid for Laigniu dia n-dernat a comairle ann, ocus corop a saide tísat dochum in chatha."}
{"id": "27", "series": "cath_almaine_1", "text": "Lotar iar sain co Dinn Canainn."}
{"id": "28", "series": "cath_almaine_1", "text": "Con-ráncatar trá isin maitin arnabárach na catha cechtarda, naí míle do Laignib, míle ar fhichit immorro do Leith Chuinn."}
{"id": "29", "series": "cath_almaine_1", "text": "Is cruaid ocus is feochair rocuired in cath-sa leith for leith, ocus rogab cách na chomraicib ann."}
{"id": "30", "series": "cath_almaine_1", "text": "Roba dímór la innise comrama na láech Laigen ocus láech Leithe Cuinn."}
{"id": "31", "series": "cath_almaine_1", "text": "As-bert co n-accas Brigit ós cinn Laigen: at-ches dno Colum Cille ós cinn Úa Néill."}
{"id": "32", "series": "cath_almaine_1", "text": "Romemaid iaram in cath ré Murchad mac Brain, ocus ré n-Áed Menn mac Colcan, ríg Laigen Desgabair."}
{"id": "33", "series": "cath_almaine_1", "text": "Romarbad Fergal ann."}
{"id": "34", "series": "cath_almaine_1", "text": "Áed Menn ocus Dúnchad mac Murchada romarbsat Fergal fadeisin ocus Bile mac m-Báin, ríg n-Alban; is uaid ainmnigther Corrbile i n-Almaine."}
{"id": "35", "series": "cath_almaine_1", "text": "Is é dno Áed Menn romarb Donn m-Bó."}
{"id": "36", "series": "cath_almaine_1", "text": "Ní torchair immorro Fergal co torchair Donn Bó."}
{"id": "37", "series": "cath_almaine_1", "text": "Romarbad dno sesca ar chét amas in dú-sin."}
{"id": "38", "series": "cath_almaine_1", "text": "A coimlín féin romarbait Laigin sin chath-sin do Leith Chuinn .i. naí míle ocus naí n-geilte díb do dol for geltacht ocus cét ríg do rígaib."}
{"id": "39", "series": "cath_almaine_1", "text": "Atá Cnocc Fergail ann-sin."}
{"id": "40", "series": "cath_almaine_1", "text": "Rocuirset Laigin ilaig commaídme ann dno."}
{"id": "41", "series": "cath_almaine_1", "text": "Unde:"}
{"id": "42", "series": "cath_almaine_1", "text": "Deod laithe Almaine, iar cosnam buair Bregmaine, ro-lá badb bélderg birach ilach im chenn Fergaile."}
{"id": "43", "series": "cath_almaine_1", "text": "Scarais Murchad fri midlaig, brogais a triúna i talmain, do-sói fáebar fri Fergail co féin dermair des Almain."}
{"id": "44", "series": "cath_almaine_1", "text": "Bath ann cét ruirech rathach, cruadach costadach carnach, im naí n-gelta cen míne, im naí míle fer n-armach."}
{"id": "45", "series": "cath_almaine_1", "text": "Rogabad ann-sain in drúth, uá Maigleine, ocus do-ratad fair géim drúith do dénam ocus do-rigne."}
{"id": "46", "series": "cath_almaine_1", "text": "Ba már ocus ba binn in géim-sin, co mair géim uí Maigleine' ó shin ille oc drúthaib Éirenn."}
{"id": "47", "series": "cath_almaine_1", "text": "Rogatad a chenn iar tain d'Fhergal, ocus rogatad a chenn don drúth."}
{"id": "48", "series": "cath_almaine_1", "text": "Roboí mac alla géime in drúith sin áer co cenn trí lá ocus trí n-aidche."}
{"id": "49", "series": "cath_almaine_1", "text": "Is de as-berar géim uí Maigleine oc tafann na fer sin mónaid."}
{"id": "50", "series": "cath_almaine_1", "text": "Do-luid dno Áed Laigen mac Fithchellaig, rí Úa Maine Connacht, i ráen madma, ocus teichid co n-epert fria macaib:"}
{"id": "51", "series": "cath_almaine_1", "text": "nácham-fhácbaid, a macu, bud ferrde bar máthair frib mo breith-se lib."}
{"id": "52", "series": "cath_almaine_1", "text": "Nít-bérat, ar Laigin."}
{"id": "53", "series": "cath_almaine_1", "text": "Conid ann-sin romarbad Áed Laigen, rí Uá Maine."}
{"id": "54", "series": "cath_almaine_1", "text": "Ro-siachtatar immorro a meic Áeda Laigen im Áed n-Alláin mac Fergaile co Lilcach airm i m-boí Mo-Díchu mac Amargein ocus in Gall Cráibdech."}
{"id": "55", "series": "cath_almaine_1", "text": "Conid ann-sin claidisit Uí Néill ocus Connachta clad na cille ocus iat i richt na cléirech, ocus is amlaid-sin rosáerait trí mírbaile na náem, co fail cotach Úa Néill ocus Chonnacht ó shin ille sin chill-sin."}
{"id": "56", "series": "cath_almaine_1", "text": "Unde Áed Alláin cecinit:"}
{"id": "57", "series": "cath_almaine_1", "text": "Ní fuaramar ar talmain Almain badid réidithir, Ní ráncamar iarsin chath Lilcach badid néimithir."}
{"id": "58", "series": "cath_almaine_1", "text": "Ba buadach trá in lá-sin do Laignib."}
{"id": "59", "series": "cath_almaine_1", "text": "Roanacht immorro Cú-Brettan mac Congusa, rí Fer Rois, arna runnu do-rigne in aidche reime."}
{"id": "60", "series": "cath_almaine_1", "text": "Connail na ríg bátar Laigin in aidche-sin oc ól fhína ocus meda, iar cur in chatha, co subach soimenmnach, ocus cách díb oc innisin a chomrama is iat medraig, medarchaín. Is ann-sin roráid Murchad mac Brain:"}
{"id": "61", "series": "cath_almaine_1", "text": "do-bérainn carpat ceithre cumala ocus mo ech ocus m'errad don láech noragad isin n-ármach ocus do-bérad comartha chucainn as."}
{"id": "62", "series": "cath_almaine_1", "text": "Ragat-sa, ar Báethgalach, láech di Mumain."}
{"id": "63", "series": "cath_almaine_1", "text": "Geibid a chath-errad catha ocus comlainn imme, co ráinic co airm i m-boí corp Fergaile; co cuala ní, in n-escaire isin áer ós a chinn co n-epert, ar roclos uile:"}
{"id": "64", "series": "cath_almaine_1", "text": "timarnad dúib ó ríg secht nime; dénaid airfited do bar tigerna innocht .i. d'Fhergal mac Maíle-dúin, cia do-rochrabair sunn uile in bar n-áes dána etir cuislenn-chu ocus cornaire ocus cruittire; ná tairmescad airfhuath nó écomnart sib d'airfited innocht d'Fhergal."}
{"id": "65", "series": "cath_almaine_1", "text": "Co cuala iaram int óclach in cúisig ocus in ceol sírechtach, co cuala dna sin tum luachra ba nesa dó in dord fiansa ba binne ceolaib."}
{"id": "66", "series": "cath_almaine_1", "text": "int óclach na dochum. Ná tair ar m'amus, ar in cenn fris."}
{"id": "67", "series": "cath_almaine_1", "text": "Ceisc, cia tú, ar int óclach."}
{"id": "68", "series": "cath_almaine_1", "text": "Ní ansa, mise cenn Duinn Bó, ar in cenn, ocus naidm ronaidmed form irraír airfited in ríg innocht, ocus ná airchóitid dam."}
{"id": "69", "series": "cath_almaine_1", "text": "Caide corp Fergail sunn?, ar int óclach."}
{"id": "70", "series": "cath_almaine_1", "text": "Is é do-aitne frit anall."}
{"id": "71", "series": "cath_almaine_1", "text": "Ceisc, indat-bér lem?, ar int óclach."}
{"id": "72", "series": "cath_almaine_1", "text": "Is tú as dech lem nom-bera, ar in cenn, acht ráth Críst dot chinn dianom-ruca, co tuca mé ar amus mo cholla doridise."}
{"id": "73", "series": "cath_almaine_1", "text": "Do-bér éicin, ar int óclach."}
{"id": "74", "series": "cath_almaine_1", "text": "Ocus impói int óclach ocus in cenn lais conice Connail."}
{"id": "75", "series": "cath_almaine_1", "text": "Ocus fuair Laigniu oc ól ar a chinn sin aidche chétna."}
{"id": "76", "series": "cath_almaine_1", "text": "In tucais comartha lat?, ar Murchad."}
{"id": "77", "series": "cath_almaine_1", "text": "Tucas, ar int óclach, cenn Duinn Bó."}
{"id": "78", "series": "cath_almaine_1", "text": "Foraim arin uaitne út thall, ar Murchad."}
{"id": "79", "series": "cath_almaine_1", "text": "Tucsat in sluag uile aichne fair, corop é cenn Duinn Bó, ocus is ed roráidset uile:"}
{"id": "80", "series": "cath_almaine_1", "text": "Dirsan duit, a Duinn Bó."}
{"id": "81", "series": "cath_almaine_1", "text": "Ba cáem do delb."}
{"id": "82", "series": "cath_almaine_1", "text": "Déna airfited dúinn innocht, feib do-rignis dot thigerna imbuarach."}
{"id": "83", "series": "cath_almaine_1", "text": "Impaigther a aiged dno, ocus at-racht a dord fiansa attruag ar aird, co m-bátar uile oc caí ocus oc tuirse."}
{"id": "84", "series": "cath_almaine_1", "text": "Idnaiccid in láech cétna in cenn dochum a cholla amal rogell, ocus cóirgid é ar a méide."}
{"id": "85", "series": "cath_almaine_1", "text": "trá acht, ráinic Donn Bó co tech a máthar. Uair is iat trí inganta in chatha-sa .i. Donn Bó; do rochtain na bethaid conice a thech dar cenn m-bréithre Coluim Chille, ocus géim in drúith, uí Maigleine, trí lá ocus trí aidche sin áer, ocus na naí míle do fhoruaisligud in míle ar fhichit."}
{"id": "86", "series": "cath_almaine_1", "text": "Unde dicitur:"}
{"id": "87", "series": "cath_almaine_1", "text": "Cath Almaine, ard in gein, mór in gnim Decembeir robris Murchad, mórda crech, mac Brain la láechraid Laignech."}
{"id": "88", "series": "cath_almaine_1", "text": "Memaid ar Fergal Fáil, ar mac Maíle-dúin dermáir co meiltis muille fo leirg ar lintib fola fordeirg."}
{"id": "89", "series": "cath_almaine_1", "text": "Ocht ríg ochtmogat iar fír, naí míle cen imairím do Leith Chuinn, comal n-gnáe, do-rochair ann ar áen-cháe Naí n-geilte for geltacht de, lotar díb for Fid n-Gaible, rocláechlaigset dath iar tain ara n-gléthe Cath Almain."}
{"id": "90", "series": "cath_almaine_1", "text": "Haec sunt nomina regum qui interfecti sunt in hoc bello."}
{"id": "91", "series": "cath_almaine_1", "text": "Hi sunt quidem do Shíl Chuinn:"}
{"id": "92", "series": "cath_almaine_1", "text": "Fergal mac Maíle-dúin cum militibus suis;"}
{"id": "93", "series": "cath_almaine_1", "text": "Forbasach, rí Bógaine;"}
{"id": "94", "series": "cath_almaine_1", "text": "Fergal úa Aithechda;"}
{"id": "95", "series": "cath_almaine_1", "text": "Fergal mac Echach Lemna, rí Tamnaige."}
{"id": "96", "series": "cath_almaine_1", "text": "Congalach mac Conaing;"}
{"id": "97", "series": "cath_almaine_1", "text": "Éicnech mac Conaing;"}
{"id": "98", "series": "cath_almaine_1", "text": "Coibdenach mac Fiachaid;"}
{"id": "99", "series": "cath_almaine_1", "text": "Conall Cráu;"}
{"id": "100", "series": "cath_almaine_1", "text": "Fergus Glút;"}
{"id": "101", "series": "cath_almaine_1", "text": "Muirges mac Conaill;"}
{"id": "102", "series": "cath_almaine_1", "text": "Lethaithech mac Con-charat;"}
{"id": "103", "series": "cath_almaine_1", "text": "Anmchaid mac Con-charat;"}
{"id": "104", "series": "cath_almaine_1", "text": "Áedgein úa Maithgne;"}
{"id": "105", "series": "cath_almaine_1", "text": "Nuada Uirc, rí Guill ocus Irguill; decem nepotes Maíle-fithrig."}
{"id": "106", "series": "cath_almaine_1", "text": "It é-sin ríg Úa Néill in Tuaiscirt."}
{"id": "107", "series": "cath_almaine_1", "text": "Hi autem qui sequuntur Uí Néill in Deiscirt."}
{"id": "108", "series": "cath_almaine_1", "text": "Ailill mac Feradaig;"}
{"id": "109", "series": "cath_almaine_1", "text": "Suibne mac Congalaig;"}
{"id": "110", "series": "cath_almaine_1", "text": "Áed Laigen úa Cernaig;"}
{"id": "111", "series": "cath_almaine_1", "text": "Nia mac Cormaic;"}
{"id": "112", "series": "cath_almaine_1", "text": "Clothgna mac Colcan;"}
{"id": "113", "series": "cath_almaine_1", "text": "Tadc mac Aigthide;"}
{"id": "114", "series": "cath_almaine_1", "text": "Dub-dá-chrích mac Duib-dá-bairenn;"}
{"id": "115", "series": "cath_almaine_1", "text": "Menchosach mac Gamnaig;"}
{"id": "116", "series": "cath_almaine_1", "text": "Élódach mac Flainn ó Scice;"}
{"id": "117", "series": "cath_almaine_1", "text": "Dúnchad úa Fiachrach; mac Con-loingse; mac Maíle-móna;"}
{"id": "118", "series": "cath_almaine_1", "text": "Doiriad mac Conla;"}
{"id": "119", "series": "cath_almaine_1", "text": "Flann mac Áda Odba; mac Con-choingelt; mac Tuathail meic Fháelchon;"}
{"id": "120", "series": "cath_almaine_1", "text": "Innrechtach mac Taidc; mac Garbáin; dá úa Maíl-cháich; dá mac Ailéine;"}
{"id": "121", "series": "cath_almaine_1", "text": "Fócarta úa Domnaill;"}
{"id": "122", "series": "cath_almaine_1", "text": "Ailill mac Conaill Graint;"}
{"id": "123", "series": "cath_almaine_1", "text": "Fidgal mac Fithchellaig;"}
{"id": "124", "series": "cath_almaine_1", "text": "Dub-díl úa Daimíne & fratres ejus; dá mac Muiredaig meic Innrechtaig;"}
{"id": "125", "series": "cath_almaine_1", "text": "Nuada mac Duib-dúnchuire;"}
{"id": "126", "series": "cath_almaine_1", "text": "Rechtabra úa Cumascaig; úa Maine Cer Cer Cera;"}
{"id": "127", "series": "cath_almaine_1", "text": "Fergus úa Eogain nó Leogain;"}
{"id": "128", "series": "cath_almaine_1", "text": "Flaithemail mac Dlúthaig;"}
{"id": "129", "series": "cath_almaine_1", "text": "Donngalach úa Áengusa;"}
{"id": "130", "series": "cath_almaine_1", "text": "Conall Menn, rí Ceinéil Chairpre;"}
{"id": "131", "series": "cath_almaine_1", "text": "Mac-Erca mac Maíle-dúin; trí uí Nuadat;"}
{"id": "132", "series": "cath_almaine_1", "text": "Flann mac Írgalaig;"}
{"id": "133", "series": "cath_almaine_1", "text": "Áed Laigen mac Fithchellaig;"}
{"id": "134", "series": "cath_almaine_1", "text": "Niall mac Muirgesa:"}
{"id": "135", "series": "cath_almaine_1", "text": "Dolore autem & frigore mortui sunt c tar éis chatha Almaine i t-torchair Fergal mac Maíle-dúin."}
