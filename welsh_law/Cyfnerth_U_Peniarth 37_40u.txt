SEith punt yu gobyr merch gwraged brenhin
Ac yr uam y telir
Ar gur a tal y cowyll
Canys tir atelir idi
O da merch breyr gan ur heb rod kenedyl pan atter
Sef yu y hegwedi
Chwech eidon kyhyt eu kyrn ac eu hysgyfarn
Merch tayauc tri eidon uyd y hegwedi
Or kymer gur gwreic o rod kenedyl
Ac os gat kyn penn y seith mlyned Talet y hegwedi idi
Punt a hanher uyd y chowyll
Chweugeint uyd y gobyr
Os gwedy penn y seith mlyned y gedir
Bit rann deu hanher y rydunt Onyt breint aduc ragor yr gur
Deuparth y plant a dau yr gur
Nyt amgen yr hynaf
Ar ieuhaf Ar trayan yr uam
Sarhaet gureic uryauc
urth ureint y gur y telir idi
Pan ladher gur gureigauc
y sarhaet a telir idau gysseuin
Ac odyna y alanas
Canys trayan y sarhaet a geiff y wreic
Ac ny cheiff dim or alanas
Gwreic gur breinhaul a digaun benffygyau y chrys ae mantell
Ae phenlliein heb ganhyat y gur
A roddi y buyt ae diaut
A benffygyau dodrefyn y ty yn gubyl
Ac ny digaun gureic tayauc roddi dim nae uenffygyau heb ganhyat
y gur namyn y feng uuch
ae gogyr ae ridill a hynny hyt y clywer y galu
ae throet ar y trothuy y neb a dycco treis ar wreic
Talet y gobyr yr argluyd
Ae hegwedi ae dilystaut
Ac or byd moruyn
Talet y chowyll
O diwat y gur y treis ac os gyrr y wreic arnau
kymeret hi y creir yn y llau deheu idi
Ae gala yn y llau asseu a thyget ry duyn treis erni
Ac yuelly ny chyll dim oe iaun
Gwreic a treisser
Ony uybyd puy ae treisso ny thal amobyr
Canys ketwis y brenin
hi rac treis y byd colledic ynteu oe amobyr
Ac od amheuir y wreic am hynny
Rodet y llu na uyr puy ae treissuys ae ry treissau mal kynt
Od ymda gwreic e hunan
A dyuot gur idi ae threissau
Os diwat a wna yr gur
Roddet lu deng wyr a deugeint